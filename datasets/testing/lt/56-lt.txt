Tomahaukas (angl. tomahawk) – svaidomasis ir kertamasis vienrankis kirvukas, kurį naudojo kai kurios Š. Amerikos indėnų gentys. Žodis tomahaukas kilęs iš kažkurios indėnų algonkinų kalbos. Iki XVIII a. galo šie indėnai tomahaukais vadino tiesiog kirvius. Po to tomahaukais ėmė vadinti tik tam tikrus kirvius su specifiniais požymiais. Tomahaukai nuo kitų kirvių skiriasi tuo, kad paprastai turi ne paprastą, o plaktukišką pentį, arba vietoj penties yra kabliškas kyšulys ir pan.
Tomahauko koto ilgis būdavo apie 50-60 cm, galvos masė – apie 250-400 g.
Senieji tomahaukai buvo kirvukai su šlifuoto akmens galva ir mediniu kotu ar net medinės buožės akmenine galva. XVI-XVIII aa. pasirodė metaliniai tomahaukai, kuriuos atveždavo europiečiai arba gamino tiesiog Š. Amerikoje. Pirmieji tomahaukų variantai buvo perdaryti abordažiniai anglų laivyno kirviai, savo kilme galbūt vedantys prie skandinaviškų ir vikingų kirvių. Prancūzų kolonizuotose teritorijose buvo paplitę tomahaukai, savo forma primenantys ankstyvaisiais viduramžiais naudotas franciskas.
Indėnų karių apeigose tomahaukai buvo simbolinis ginklas. Raudonai dažytas tomahaukas buvo karo paskelbimo simbolis. Pasakymas užkasti tomahauką reiškė 'sudaryti taiką'. Labai populiarūs buvo pypkiniai tomahaukai. Jų kotai būdavo pragręžti ar pradeginti įkaitintu plieniniu virbu, o pentis būdavo su įduba tabakui, įduba susijungdavo su kanalu kote. Pypkinis tomahaukas buvo ne tik tradicinis ginklas, bet ir nemažiau tradicinė pypkė. Jie buvo populiarūs ne tik indėnų, bet ir medkirčių bei kareivių tarpe.
Apie 1750 m. irokėzų ir kai kuriose kitose gentyse išpopuliarėjo pikiniai tomahaukai, kurie vietoj penties turėjo pikos antgalio tipo nusmailėjimą.
Neretai tomahaukus puošė graviruotėmis – geometriniai ornamentais, savininkų vardais. Labai dažnai tomahaukai buvo fabrikinės gamybos, gaminti specialiai indėnams ir atgabenti į indėnų žemes.
Dabar tomahaukai yra populiarūs JAV kaip sporto priemonė, juos naudoja istorinio rekonstravimo mėgėjų grupės. Kovos menų entuziastai bando atkurti kirstynių tomahaukais techniką.